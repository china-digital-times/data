{"id":181548,"link":"https://chinadigitaltimes.net/chinese/2011/09/蔡元培：就任北京大学校长之演说（1917年4月）/","date":"2011-09-26T04:30:06Z","modified":"2011-09-26T04:30:06Z","title":"蔡元培：就任北京大学校长之演说（1917年4月）","content":"<p><p>五年前，严几道先生为本校校长时，余方服务教育部，开学日曾有所贡献于学校。诸君多自预科毕业而来，想必闻知。士别三日，刮目相见，况时阅数载，诸君较昔当为长足之进步矣。予今长斯校，请以三事为诸君告：<span></span></p>\n<p>一曰抱定宗旨。诸君来此求学，必有一定宗旨，欲求宗旨之正大与否，必先知大学之性质。今人肄业专门学校，学成任事，此固势所必然。而在大学则不然，大学者，研究高深学问者也。外人每指摘本校之腐败，以求学于此者，皆有做官发财思想，故毕业预科者，多入法科，入文科者甚少，入理科者尤少，盖以法科为干禄之终南捷径也。因做官心热，对于教员，则不问其学问之浅深，惟问其官阶之大小。官阶大者，特别欢迎，盖为将来毕业有人提携也。现在我国精于政法者，多入政界，专任教授者甚少，故聘请教员，不得不聘请兼职之人，亦属不得已之举。究之外人指摘之当否，姑不具论，然弭谤莫如自修，人讥我腐败，问心无愧，于我何惧？果欲达其做官发财之目的，则北京不少专门学校，入法科者尽可肄业于法律学堂，入商科者亦可投考商业学校，又何必来此大学？所以诸君须抱定宗旨，为求学而来，入法科者，非为做官；入商科者，非为致富。宗旨既定，自趋正轨，诸君肄业于此，或三年，或四年，时间不为不多，苟能爱惜分阴，孜孜求学，则求造诣，容有底止。若徒志在做官发财，宗旨既乖，趋向自异。平时则放荡冶游，考试则熟读讲义，不问学问之有无，惟争分数之多寡；试验既终，书籍束之高阁，毫不过问，敷衍三、四年，潦草塞责，文凭到手，即可借此活动于社会，岂非与求学初衷大相背驰乎？光阴虚度，学问毫无，是自误也。且辛亥之役，吾人之所以革命，因清廷官吏之腐败。即在今日，吾人对于当轴多不满意，亦以其道德沦丧。今诸君苟不于此时植其基，勤其学，则将来万一因生计所迫，出而仕事，但任讲席，则必贻误学生；置身政界，则必贻误国家。是误人也。误已误人，又岂本心所愿乎？故宗旨不可以不正大。此余所希望于诸君者一也。</p>\n<p>二曰砥砺德行。方今风俗日偷，道德沦丧，北京社会，尤为恶劣，败德毁行之事，触目皆是，非根基深固，鲜不为流俗所染。诸君肄业大学，当能束身自爱。然国家之兴替，视风俗之厚薄。流俗如此，前途何堪设想。故必有卓绝之士，以身作则，力矫颓俗，诸君为大学学生，地位甚高，肩此重任，责无旁贷，故诸君不惟思所以感已，更必有以励人。苟德之不修，学之不讲，同乎流俗，合乎污世，已且为人轻侮，更何足以感人。然诸君终日伏首案前，芸芸攻苦，毫无娱乐之事，必感身体上之苦痛。为诸君计，莫如以正当之娱乐，易不正当之娱乐，庶几道德无亏，而于身体有益。诸君入分科时，曾填写愿书，遵守本校规则，苟中道而违之，岂非与原始之意相反乎？故品行不可以不谨严。此余所希望于诸君者二也。</p>\n<p>三曰敬爱师友。教员之教授，职员之任务，皆以图诸君求学便利，诸君能无动于衷乎？自应以诚相待，敬礼有加。至于同学共处一室，尤应互相亲爱，庶可收切磋之效。不惟开诚布公，更宜道义相勗，盖同处此校，毁誉共之。同学中苟道德有亏，行有不正，为社会所訾詈，已虽规行矩步，亦莫能辨，此所以必互相劝勉也。余在德国，每至店肆购买物品，店主殷勤款待，付价接物，互相称谢，此虽小节，然亦交际所必需，常人如此，况堂堂大学生乎？对于师友之敬爱，此余所希望于诸君者三也。</p>\n<p>余到校视事仅数日，校事多未详悉，兹所计划者二事：一曰改良讲义。诸君既研究高深学问，自与中学、高等不同，不惟恃教员讲授，尤赖一已潜修。以后所印讲义，只列纲要，细微末节，以及精旨奥义，或讲师口授，或自行参考，以期学有心得，能裨实用。二曰添购书籍。本校图书馆书籍虽多，新出者甚少，苟不广为购办，必不足供学生之参考。刻拟筹集款项，多购新书，将来典籍满架，自可旁稽博采，无虞缺乏矣。今日所与诸君陈说者只此，以后会晤日长，随时再为商榷可也。</p>\n<h4>随机日志</h4>\n<ul>\n<li><a href=\"http://www.legal-theory.net/311.html\" title=\" Leslie Green作品一览\"> Leslie Green作品一览</a> (0)</li>\n<li><a href=\"http://www.legal-theory.net/30.html\" title=\"范立波：分离命题与法律实证主义\">范立波：分离命题与法律实证主义</a> (8)</li>\n<li><a href=\"http://www.legal-theory.net/780.html\" title=\"与同学论学之二\">与同学论学之二</a> (0)</li>\n<li><a href=\"http://www.legal-theory.net/1050.html\" title=\"施一公：如何提高英文的科研写作能力\">施一公：如何提高英文的科研写作能力</a> (0)</li>\n<li><a href=\"http://www.legal-theory.net/1101.html\" title=\"刘叶深：麦考密克对哈特的解读（蓟门法哲学研习会第八期预告）\">刘叶深：麦考密克对哈特的解读（蓟门法哲学研习会第八期预告）</a> (8)</li>\n</ul>\n<p><img src=\"http://www1.feedsky.com/t1/560333412/moshi/feedsky/s.gif?r=http://www.legal-theory.net/1380.html\" border=\"0\" height=\"0\" width=\"0\" /></p>\n<p><small>本文由自动聚合程序取自网络，内容和观点不代表数字时代立场</small></p>\n<form method=\"POST\" action=\"http://www.feedblitz.com/f/f.fbz?AddNewUserDirect\">\n定期获得翻墙信息？<a href=\"http://www.feedblitz.com/f/?Sub=738338\">请电邮订阅数字时代</a> <br /><input name=\"EMAIL\" maxlength=\"64\" type=\"text\" size=\"25\" value=\"\"><br />\n<input name=\"FEEDID\" type=\"hidden\" value=\"738338\"><br />\n<input name=\"PUBLISHER\" type=\"hidden\" value=\"7485568\"><br />\n<input type=\"submit\" value=\"订阅!\"><br />\n</form>\n","author":993,"categories":[20534],"tags":[16570,10586]}